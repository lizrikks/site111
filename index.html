<html>
  <h1>Аріана Ґранде-Бутера</h1>
  <p>американська співачка, авторка пісень, акторка та володарка премії «Греммі».Свою кар'єру Ґранде почала у 15 років у бродвейському мюзиклі «13» 2008 року. Вона прославилася завдяки ролі Кет Валентайн в телесеріалах Nickelodeon «Вікторія-переможниця»  та «Сем і Кет». Аріана також брала участь у записі саундтреків та озвучуванні мультфільмів. 2015 року вона повернулася на телеекрани з епізодичною роллю Соні Герфман у серіалі «Королеви крику».Музична кар'єра Аріани розпочалася у 2011 році із запису саундтреку до серіалу «Вікторія-переможниця». У тому ж році вона уклала контракт зі звукозаписною компанією Republic Records. 2013 року у неї вийшов перший альбом Yours Truly, який дебютував на першому місці в американському чарті Billboard 200. Основний жанр платівки — R&B, на який Аріану надихнули такі виконавиці, як Вітні Г'юстон, Крістіна Агілера, Мерая Кері, а також Емі Вайнгауз.Наступний альбом Аріани Ґранде, My Everything (2014), також дебютував на першій позиції в американському чарті. Альбом мав світовий успіх завдяки гітам «Problem», «Break Free», «Bang Bang» та «Love Me Harder». На 57-й щорічній премії «Греммі» у 2015 році My Everything був номінований на найкращий поп-вокальний альбом. 2015 року вона вирушила у світовий тур The Honeymoon Tour на підтримку цього альбому. У 2013 та 2015 роках відбувся реліз двох різдвяних мініальбомів співачки — Christmas Kisses та Christmas & Chill.У 2016 році Аріана випустила альбом Dangerous Woman, який отримав переважно позитивні відгуки критиків й дебютував на другому місці в Billboard 200. Наступного року співачка вирушила у світове турне Dangerous Woman Tour. 22 травня 2017 року на концерті співачки у Манчестері стався теракт. Ґранде призупинила тур та влаштувала благодійний концерт, щоб зібрати гроші для постраждалих.Особисті труднощі вплинули на її четвертий і п'ятий студійні альбоми Sweetener (2018) і Thank U, Next (2019), обидва з яких мали критичний і комерційний успіх. Sweetener здобув премію «Греммі» за найкращий вокальний поп-альбом, а Thank U, Next був номінований на «Альбом року» та повторив рекорд групи The Beatles: три сингли з нього («7 Rings», «Break Up With Your Girlfriend, I'm Bored» та «Thank U, Next») зайняли перші три позиції чарту Billboard Hot 100 одночасно.Шостий студійний альбом Ґранде, орієнтований на ритм-енд-блюз стиль, Positions (2020), дебютував під номером один у Великій Британії та США, а також отримав загалом схвальні відгуки музичних критиків. Різні видання включили Positions у списки найкращих альбомів 2020 року.</p>
  <img src="//upload.wikimedia.org/wikipedia/commons/thumb/1/19/Ariana_Grande_for_Vogue_Taiwan.png/202px-Ariana_Grande_for_Vogue_Taiwan.png"height="70px"/>
  <p>Аріана Ґранде народилася та виросла в місті Бока Ратон (Флорида) у сім'ї Джоан Ґранде, яка працювала головним виконавчим директором організації «Hose-McCann Communications» та Едварда Бутера, який був власником фірми графічного дизайну. Її назвали на честь принцеси Оріани із мультсеріалу «Кіт Фелікс». Співачка має італійське походження. У неї є старший зведений брат Френкі Ґранде, який є артистом і продюсером.Сім'я Аріани переїхала з Нью-Йорка до Флориди ще до її народження, а батьки розлучилися, коли їй було вісім-дев'ять років. Будучи ще дитиною, Аріана почала виступати в дитячому театрі «Little Palm Theatre». 2008 року Ґранде виконала роль Шарлотти в мюзиклі «13» в Бродвеї, разом зі своєю подругою Елізабет Ґілліс. У дитинстві Ґранде також виступала з дитячим театром Форт-Лодердейла, зігравши свою першу головну роль в мюзиклі «Енні». Вона також виступала в постановках «Чарівник країни Оз» та «Красуня і чудовисько». Узявши участь у мюзиклі, Аріана кинула свою школу.У тринадцять років Аріана почала всерйоз замислюватися про початок музичної кар'єри. У 14 років вона прилетіла до Лос-Анджелеса на зустріч із менеджерами, сказавши їм: «Я хочу записати R&B-альбом». У відповідь менеджери здивувалися: «Це хороша ідея, але хто почне купувати R&B-альбом 14-річної дівчинки?!».
У 2010 році її взяли на роль Кетрін Валентайн у серіалі «Вікторія-переможниця», що випускається каналом Nickelodeon, через що їй довелося перефарбувати волосся в пурпуровий колір. Знімання почали в 2009 році і прем'єра відбулася 27 березня 2010 року на телеканалі Nickelodeon, залучивши аудиторію в 5,7 мільйона глядачів. Участь в телесеріалі допомогло Ґранде набути статусу кумира підлітків, але її більше цікавила музична кар'єра.У травні-червні 2011 року вона з'явилася в кліпі Грейсона Ченса для синглу «Unfriend You», граючи його колишню дівчину.
Пізніше вона знялась в гумористичному серіалі на Nickelodeon «Сем і Кет», знову у ролі Кетрін Валентайн.</p>
  <img src="//upload.wikimedia.org/wikipedia/commons/thumb/4/4a/Ariana_Grande_during_The_Honeymoon_Tour_in_Jakarta_2015.jpg/166px-Ariana_Grande_during_The_Honeymoon_Tour_in_Jakarta_2015.jpg"height="70px"/>
</html>
